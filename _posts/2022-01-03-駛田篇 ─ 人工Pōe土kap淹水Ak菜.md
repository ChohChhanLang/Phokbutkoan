---
chapter: 第1章——作田人田園記事
title: 3. 駛田篇—人工Pōe土kap淹水Ak菜
author: Siau Lah-jih
date: 2022-01-03
category: chheh
layout: post
toc: true
---

# 駛田篇—人工Pōe土kap淹水Ak菜
> **Sái-chhân-phiⁿ — Lâng-kang Pōe-thô͘ kap Im-chúi Ak-chhài**

![](/too5/01/1-5-4.ChhiahpeKapTi5thau5.jpg)

牛á駛田是kín koh súi，m̄-koh總--是有做bē tio̍h ê所在，有時是地形ê限制，有時是khang-khòe siuⁿ過幼路，這chūn tio̍h ài kō͘人工來處理，人工pōe土ê家私是不止á chē款。Koh講tio̍h種作是一定ài用水，無水pìⁿ無lián，án-chóaⁿ淹水ak水kāng款ài有家私。咱這pha ē針對這2部分詳細紹介。

# 1. 人工Pōe土家私
> **Lâng-kang Pōe-thô͘ Ke-si**

大枝細枝，做穡人ài用tio̍h ê家私是百百款，掘--ê，挖--ê，割--ê，chhiám--ê…，用途lóng無相siāng，下面咱kā khah tiāⁿ看tio̍h ê家私詳細紹介。

## 1-1. 鋤頭
> **Tî-thâu**
  
俗語講：「百般武藝，m̄值鋤頭落地。」鋤頭是作田人作穡重要koh利便ê工具。

一枝鋤頭有3部份，鋤頭肉、鋤頭柄kap鋤頭chiⁿ，鋤頭肉是phah鐵師傅經過gàn鋼製造，刀嘴利利，適合掘土、thóaⁿ草；鋤頭柄是1支柴棍，上等鋤頭柄是用káu-chan-á柴chiⁿ--ê，直liau柴絲tēng-pak勇koh bē斷；鋤頭chiⁿ有兩塊，一塊柴chiⁿ和一塊鐵chiⁿ，柴chiⁿ是四角形大約1公分厚，鐵chiⁿ khah薄頭薄尾厚，互相組合固定鋤頭柄kap鋤頭肉。

鋤頭柄tàu鋤頭肉ê方式是án-ne，kā鋤頭柄ê柄頭long入去鋤頭肉ê耳á，先kā柴chiⁿ seh--入-去，chiah-koh kā鐵chiⁿ薄薄hit pêng，ùi內角seh入鋤頭柄kap柴chiⁿ中間ê空縫，用kòng槌á ngē ka kòng入去內面chiⁿ ho͘ ân。
![](../too5/01/1-5-1.鋤頭.jpg)
![](../too5/01/1-5-2.鋤頭.jpg)

## 【Lah-jih台灣俗語】
- 三鋤頭兩畚箕。
- 頂司管下司，鋤頭管畚箕。

## 1-2. Chhiah-pe
Chhiah-pe ē-sái-tit直chhiah平thio，是chhiah土ê家私，直chhiah是用雙手chhiah koh用腳踏，giâ來chhiah土溝chhiah菜股溝，a̍h是清水溝á，清濁水窟á lóng真好用。大phiàn田地用牛犁耙，小所在用鋤頭、chhiah-pe。
![](../too5/01/1-5-3.鍤桮.jpg)

## 1-3. Ngiáu-á
石頭lōng-khōng ê宅á，a̍h是田園有磚á角，a̍h是石頭á，鋤頭chhiah-pe無伊法，to̍h需要kō͘鈍鈍尖形ê ngiáu-á來處理，鋤頭kō͘掘--ê，chhiah-pe kō͘ chhiah--ê，ngiáu-á to̍h用ngiáu--ê，用途無siáⁿ kāng。
![](../too5/01/1-5-5.撓仔.jpg)
![](../too5/01/1-5-6.撓仔.jpg)
![](../too5/01/1-5-7.撓仔.jpg)

## 1-4. 鐵鍘
> **Thih-chah**

鐵鍘kap鋤頭無kāng，鐵鍘是4支尖尖ê鐵爪，鋤頭是嘴利利ê鐵枋。用途mā無kāng款，鋤頭適合掘kap thóaⁿ，鐵鍘bē-sái-tit thóaⁿ，m̄-koh ē-sái-tit掘有石頭樹根ê所在，ē-sái-tit用kiāu--ê。
![](../too5/01/1-5-8.鋤頭鐵鍘.jpg)

## 1-5. 掘á
> **Ku̍t-á**

鋤頭肉khah細板to̍h是掘á，thóaⁿ草比鋤頭khah無方便，nā是掘番薯、掘番麥頭、甘蔗頭、挖空、清細條水溝á to̍h比鋤頭加真liú-lia̍h好勢。一手giâ ê細支鋤頭mā是掘á。
![](../too5/01/1-5-9.掘仔.jpg)
![](../too5/01/1-5-10.掘仔.jpg)

## 1-6. 糞Chhiám
> **Pùn-chhiám**

Pùn（糞）是有機肥，內面有真chē稻草纖維ê糞埽，需要用糞chhiám來處理khah好勢。
![](../too5/01/1-5-11.鍤桮糞扦.jpg)
> 華語ê『糞』是台語ê「屎」。

## 1-7. Khau草機
> **Khau-chháu-ki**

用人工sak，khau菜園、土豆園等等ê雜草，當然比kō͘手khau khah緊khah方便。
![](../too5/01/1-5-12.薅草機.jpg)
![](../too5/01/1-5-13.薅草機.jpg)

## 1-8. 翸刀
> **Phún-to**

刀法，phún ê意思，有無規則烏白亂使koah、chām、chám、cháⁿ ê動作，這3尺外長ê翸刀，phún雜草、tok細支樹椏比較khah快速。有時beh整理田土mā是ài先kā收成了ê老欉死欉處理掉，chiah有法度接後壁ê khang-khòe。
![](../too5/01/1-5-14.翸刀.jpg)

# 2. 淹水Ak菜ê設施kap家私
> **Im-chúi Ak-chhài ê Siat-si kap Ke-si**

種稻á ài淹水，種菜ài ak水，種作無水pháng bē行，咱ē-kha ē詳細來紹介kap水相關ê家私kap設施。

## 2-1. 濁水窟á
> **Lô-chúi khut-á**

濁水溪水水濁濁，八堡一圳八堡二圳引水來淹八卦山腳水田，大溪thàng中圳，中圳thàng水溝，水溝涵空流入田園，tī涵空流水所在有挖1-kâi窟á，叫做濁水窟á，淹水ê時，chiah-bē kā秧á chhiâng倒流掉，chit-ê濁水窟á ē kā濁水ê土膏沉底，等到boeh-koh駛田進前，作田人to̍h-ē用chhiah-pe、鋤頭清濁水窟á，用畚箕kā烏烏土膏擔去pun-pheⁿ其他所在，因為作田人知影烏烏濁水膏有肥，是生產khiū-khiū濁水米ê肥底。

古早濁水窟á無khōng紅毛土。
![](../too5/01/1-7-1.濁水窟仔.jpg)

## 2-2. 水車／龍骨車
> **Chúi-chhia/Liông-kut-chhia**

看葉俊麟先生ê水車姑娘「爸爸牽水牛，行過田岸邊，想tio̍h siáⁿ-mi̍h？越頭對阮笑kah嘴ngi-ngi，chhiah！Chhiah-chhiah！Chhiah！Chhiah-chhiah！做1-ê農家女兒，每日踏水車，e-e！E-è！猶原也時常唱歌詩，安慰心空虛。」Ē-tàng了解早期ê農村生活，tī水利施設無利便ê所在，nā tn̄g-tio̍h溝á水、水窟á水比田khah低，定tio̍h需要踏水車來抽水淹田。田中chit-pêng ê水田m̄-bián踏水車。
![](../too5/01/1-7-2.水車.jpg)
![](../too5/01/1-7-3.水車.jpg)
![](../too5/01/1-7-4.水車.jpg)
![](../too5/01/1-7-5.水車.jpg)
![](../too5/01/1-7-6.水車.jpg)
![](../too5/01/1-7-7.水車.jpg)
![](../too5/01/1-7-8.踏水車.jpg)

## 2-3. 戽斗
> **Hò͘-táu**

戽斗戽水，戽水ak菜，水溝水窟比田khah低，大量淹水tio̍h踏水車，少量ak菜股to̍h用戽斗戽。
![](../too5/01/1-7-9.戽斗.jpg)

## 2-4. Phòng-phuh-á／水拹á
> **Phòng-phuh-á / Chúi-hia̍p-á**

水尾田淹水a̍h是tn̄g-tio̍h斷水，田頭nā有安phòng-phuh-á，to̍h ē-sái-tit加減淹一寡田水。
![](../too5/01/1-7-10.水hia̍p-á.jpg)
![](../too5/01/1-7-11.水hia̍p-á.jpg)
![](../too5/01/1-7-12.水hia̍p-á.jpg)
![](../too5/01/1-7-13.水hia̍p-á.jpg)

# 3. 註解
> **Chù-kái**

|**詞**|**解說**|
|石頭lōng-khōng|『大石小石參雜不平狀』。|
|Seⁿ-á|『生鐵』。|
|Tî-thâu/tû-thâu|鋤頭。|
|Tháⁿ平|Tháⁿ-pêⁿ，『鏟平』。|
|Káu-chan-á|『青剛櫟』，柴真tēng，真勇。|
|Chiⁿ-chiⁿ|『硬擠』。|
|Sak|『推』。|
